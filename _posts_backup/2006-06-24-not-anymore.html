---
layout: post
status: publish
published: true
title: Not anymore
author:
  display_name: sesam
  login: sesam
  email: petersz@me.com
  url: http://sesam.hu
author_login: sesam
author_email: petersz@me.com
author_url: http://sesam.hu
wordpress_id: 536
wordpress_url: http://sesam.hu/?p=536
date: '2006-06-24 17:39:57 +0200'
date_gmt: '2006-06-24 08:39:57 +0200'
tags:
- Human Interest
comments: []
---
<p>Most teljesen kiváló okom van: beteg voltam ugye. Persze nem ilyen sokáig. Már hétfőn kötelező jelleggel részt vettem a szemináriumon, amin elő kellett adnom. (A tutorom egy olyan emailt küldött, melyben gyakorlatilag megtiltotta, hogy hiányozzak...) Aztán persze mindig ott van a céltalan monitorbambulás démona mint bejegyzéspreventív erő. A blogba valami legalább távolról értelmeset összehozni nem olyan egyszerű, mint az első pillantásra gondolná az ember fia.</p>
<p>Az előadásról sokat nem tudok mondani. A japán szemináriumok általában úgy működnek, hogy van egy anyag vagy téma, amiből mindenkinek elő kell adni, majd átaludni a többiek előadását. Ez a folyamat azután egy gyakorlati jegyben végződik. A rendszer folytán ha valaki legalább nyolcvan százalékán résztalszik az óráknak és valami a témára hasonlító dolgot makog az előadásán, a jó jegy garantált. Ennek hozományaként ez a tantárgyforma általában nagy népszerűségnek örvend.</p>
<p>A mi esetünkben Ikenberry After Victory című opusza szolgáltatott alapul az órának. Én az utolsó, lezáró fejezetet kaptam egy japán partnerrel. Nevezett helyi a miért legyen a külföldinek jó elvet alapul véve átnyomta, hogy majd ő elmeséli a tartalmi részt (a könnyű rész) én pedig megjegyzésekkel, és állatkerti <em>gaijin</em> mivoltomból egyenesen következően érdekes adalékokkal színesítsem az előadást (a nehéz rész). Mondjuk én is láma vagyok, mert ráhagytam.</p>
<p>Azután nagyon vicces "előadást" produkált, melyben a könyv aláhúzott sorainak recitálásán túl egy darab saját mondat nem hangzott el. Láthatóan baromira érdekelte az egész. Én pedig lévén nem akartam alapgondolatokban összeveszni a könyvíróval megelégedtem némi magyar vonatkozással a békerendszerekről (erről mondjuk lehet mesélni), valamint balkáni tapasztalataimról anekdotázgattam (két alaklommal jártam Szerbiában). Aztán zárásképp felvetettem, a Bush-igazgatás mintha nem egészen a könyv által leírt amerikai utat követné, amin aztán jól elvitatkoztak a japánok az óra hátralévő részében. Hiába, érdekes hely az a Magyarország, de a japánt csak az amerikaiak érdeklik azért.</p>
