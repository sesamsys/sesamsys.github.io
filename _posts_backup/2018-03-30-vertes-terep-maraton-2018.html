---
layout: post
status: publish
published: true
title: Vértes Terep Maraton 2018
author:
  display_name: sesam
  login: sesam
  email: petersz@me.com
  url: http://sesam.hu
author_login: sesam
author_email: petersz@me.com
author_url: http://sesam.hu
wordpress_id: 4757
wordpress_url: http://sesam.hu/?p=4757
date: '2018-03-30 10:59:17 +0200'
date_gmt: '2018-03-30 08:59:17 +0200'
tags:
- race
- running
- Sport
- trail
- VTM
- trail running
- Vértes
comments: []
---
<p>A <a href="http://terepfutas.hu/event/icebug-vtm/" target="_blank" rel="noopener">Vértes Terep Maraton</a> az a verseny, amivel a terepfutas.hu története 2007-ben elkezdődött. Én 2007 február 27-én futottam először önszántamból — tehát nem iskolai Cooper-teszten — 1,89 majd 3,02 kilométert, így tesztelve a Nike+iPod szettem.</p>
<p>Csanya szerint <em>"A VTM egy futható, nem technikás terepen haladó, gyors verseny"</em>.  Miután tavaly egy kivételével az összes <a href="http://terepfutas.hu" target="_blank" rel="noopener">terepfutas.hu</a> eseményen részt vettem, hajlamos vagyok egyetérteni. Kivéve, amikor hó borítja az útvonalat, vagy jég, vagy bokáig érő sár, illetve ezek tetszőleges kombinációja.</p>
<p><a href="/2017/03/28/vertes-terep-ultramaraton">2017-ben a VTM volt a második olyan futóeseményem, amit terepen rendeztek, és az első maratonnál hosszabb (ultra) távom.</a> Nyilván, mivel már akkor is ésszel és megfontoltan neveztem versenyekre. Ja, nem.</p>
<p>Mondjuk utána a 2017-es bécsi maratonon fűbe is haraptam a végére, ezt akartam többek között idén elkerülni.</p>
<p><img class="size-full wp-image-4759" src="http://sesam.hu/wp-content/uploads/2018/03/VCM-2017.png" alt="" /> Klasszikus megborulás Bécsben</p>
<p>Rögtön a verseny elején elkövettem egy malőrt: a reggelinek kikészített párizsi - lapra szerelt sajt kombinációt (ez vált be eddig a legjobban) sikerült otthon hagyni, úgyhogy csak pár kocka csokival indultam el. Nem segített, hogy annyira éhes voltam, hogy 7-8 kilométer után kellett egy gél csillapítani.</p>
<p>A reggel kilences indulás után a táv eleje még le volt fagyva, úgyhogy nem ragadt. Annyi jég meg hó viszont nem volt, hogy nagyon csússzon is, lehetett haladni. Egyedül az bántott, hogy az első nagyobb mászástól megfájdult a derekam. Az a tippem, az sem tett jót, hogy a megelőző napot főként kemény faszékeken ülve töltöttem. Szerencsére a kaptató utáni kevésbé meredek terepen ezt a görcsöt sikerült kimozognom.</p>
<p><img class="size-full wp-image-4760" src="http://sesam.hu/wp-content/uploads/2018/03/28954293_1713295732086513_2007043863849733713_o.jpg" alt="" /> Libasor</p>
<p>Nagyjából a táv egyharmadától kezdődött a sár, az az igazi beleragadós, lejtőn szánkázós. Ahogy a Naszályon, itt is sikerült lefárasztania a pályának azzal, hogy csúszkáltam meg egyensúlyoztam, a mászásnál meg elnyelte az energiát. Ha nem lett volna rajtam kompressziós szár, biztosan még ennél is jobban görcsölt volna a vádlim.</p>
<p><img class="size-full wp-image-4761" src="http://sesam.hu/wp-content/uploads/2018/03/29060996_1714605001955586_8606131208004205124_o.jpg" alt="" /> A fotós mindenkit előzékenyen figyelmeztetett, hogy csúszik</p>
<p>A pályát ismertem tavalyról, mert a maraton és az ultramaraton majdnem végig ugyanott halad, csak az utóbbiban van egy plusz hurok. Várgesztes után az elágazásban voltak hatalmas molinók kitéve, hogy melyik versenyző merre menjen. Ez nagyon hasznos volt, tavaly itt majdnem én is eltévedtem. Nem emlékszem, hogy lett volna akkor molinó meg aszfaltos felfestés.</p>
<p>Az pálya ismeretlen része rögtön Várgesztes után egy elég aljas mászás a kék kereszten, ami gyakorlatilag egy V alakú vágat, aminek a közepében kell felkapaszkodni. Ez elég sokat kivett, hosszú is volt, sosem akart véget érni.</p>
<p>Ahol a két táv ismét találkozott, a kereszteződésben futott el mellettem Nedjalkov Balázs és egy másik futó, akit nem ismertem fel, az ultra távról. Ilyen tempóval lehetett felérni az ultra dobogójára.</p>
<p>Ezután volt még egy lejtő hasonlóan aljas talajjal, utána kezdett normalizálódni a helyzet. A harmadik frissítőponton, (ahová nem jutott el a kóla a sár miatt!) poénkodott a Crew, hogy innentől száraz és sík lesz a terep. Sajnos tavalyról emlékeztem, hogy hullámzik az rendesen, és nem voltak illúzióim, hogy mennyire lesz sáros, miután a két rövidebb táv mezőnye már áttrappolt rajta.</p>
<p><img class="size-full wp-image-4762" src="http://sesam.hu/wp-content/uploads/2018/03/28954072_1713307838751969_1922413757864346939_o.jpg" alt="" /> Wee!</p>
<p>A hátam fájt kicsit, ezúttal a lapockák alatt a táskától. A végén inkább az zavart, hogy nem melegedett fel az idő annyira, mint ígérték, cserébe fújt a szél, és kezdett kihűteni.</p>
<p>Az utolsó főleg lejtős szakaszra már nem maradt annyi erőm, mint szerettem volna. Volt, aki itt előzött meg, de én is lehagytam pár embert a végén a faluban az aszfalton. Szoros lett, <a href="http://terepfutas.hu/icebug-vertes-terep-maraton-2018-eredmenyek-es-kepek/" target="_blank" rel="noopener">utánam 9 másodperccel ért be a következő</a>.</p>
<p>Főleg azon igyekeztem, hogy meglegyen öt órán belül, ami sikerült is: <strong>4:54:41</strong> lett a befutóidőm. <strong>87. hely</strong> a 126 fős férfi mezőnyből, összetettben pedig <strong>110/178</strong>.</p>
<p>Ezt lehet úgy is nézni, hogy még mindig inkább a mezőny utolsó egyharmadában vagyok, de úgy is, hogy a tavalyi teljesítményhez képest tudtam fejlődni. Fejben a VTM-et inkább egy hosszú, nehéz hétvégi edzőfutásnak fogtam fel a maraton előtt, mint nagy versenynek. Annak nagyon örülök, hogy edzői tanácsra nem a leghosszabb távon indultam, így is pont eléggé kipurcantam a végére.</p>
