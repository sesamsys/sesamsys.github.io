---
layout: post
title: 4sq
author:
  display_name: sesam
  login: sesam
  email: petersz@me.com
  url: http://sesam.hu
date: '2010-06-10 22:02:48 +0200'
date_gmt: '2010-06-10 20:02:48 +0200'
tags:
- 4sq
- check-in
- Foursquare
- Hungary
- Tech &amp; Gizmos
comments: []
---

Pár hónapja volt [felkapott téma a helymegosztó alkalmazások magyarországi felvirágzása](http://webisztan.blog.hu/2010/03/28/melyik_lesz_a_nyero_a_magyar_geekek_koreben_a_foursquare_vagy_a_gowalla), amiben kivételesen én is részt vettem, csak írni róla nem volt érkezésem.*

A helymegosztó szolgáltatás röviden egy olyan közösségi hálózat, amelyben a felhasználók az épp aktuális pozíciójukat teszik közzé. Adott esetben képeket, megjegyzéseket fűzhetnek az adott helyszínhez. A gyakorlatban ez úgy néz ki, hogy a barátaid felvétele után láthatod, hogy melyik kocsmában csoportosulnak péntek este, vagy egy étterembe bejelentkezve a korábbi vendégek ajánlásai között böngészhetsz.

Több ilyen alkalmazás létezik, de az én választottam a [Foursquare](http://foursquare.com) (4sq) lett két okból: ez a népszerűbb és ennek van több mobilplatformra kliense. Természetesen összeköthető Facebookkal és Twitterrel, ahonnan a már meglévő ismerőseink közül fel is ajánlja rögtön barátnak a 4sq felhasználókat.

A Foursquare jellegzetességei közé tartozik az achievement-rendszer, amelynek keretein belül bejelentkezésekért csinos jelvényeket lehet összegyűjteni: például egy estén öt különböző vendéglátóipari egységbe bejelentkezve kocsmatúra-szerű érdemérmet lehet kapni.

A másik különlegesség a polgármester intézménye. A titulust az utóbbi két hónap során legtöbbször bejelentkezett felhasználó birtokolja mindig. Ilyen módon én vagyok jelenleg a [Blaha](http://foursquare.com/venue/792784) királya (a rendszer kis koronával jelöli a polgármestert), illetve a [Margitszigeti Atlétikai Centrumé](http://foursquare.com/venue/2315379) is.

Az üzlet emögött ott van, hogy a helyszínek promóciókat ajánlhatnak fel a bejelentkezőknek. Ez főként az USÁ-ban beindult dolog, ahol akár ingyen italt vagy más komoly kedvezményt is kaphat a hely polgármestere.

Magyarországon ez még csak kialakulóban van, különösen az okostelefonok viszonylag alacsony elterjedtsége miatt. Az első fecskék azonban már megjelentek. Tudomásom szerint az első magyar _Special_ a [Café&](http://foursquare.com/venue/1864480) nevű helyhez fűződik, ahol az első bejelentkezés után egy süteményt féláron kap minden Foursquare-felhasználó.

![specialhere](http://img.skitch.com/20100610-fmay18k1rk19e6yi3yhbag5k18.jpg)

Tegnap ki is próbáltam: viszonylag kicsi kávézó, ahol a fő profil a reggeli, amit viszont a nap bármely órájában lehet rendelni. A sütemények házi készítésűek, amolyan gourmet stílusban nem túl nagy méretűek, viszont az én csokitorta szeletem rendkívül finom volt. A hely amúgy szerintem kicsit drága, a közeli hotel külföldi vendégeihez van inkább árazva.

Apró hibája az ajánlatnak, hogy a 4sq rendszerben alapvetően a polgármestereknek kínálható ilyen kedvezmény, ezért a hely oldalára látogatva nekem még mindig nem megkapottnak írja az ajánlatot.

![mayoroffer](http://img.skitch.com/20100610-jc5t7uugawq1x61xri4j5jauui.jpg)

Potenciál mindenesetre van a dologban: erős közösségszervezési lehetőség, főleg ahogy egyre inkább elterjednek az internetképes telefonok. Azért van abban valami élményszerű, amikor a Gödör közelébe bejelentkezve a rendszer felhívja a figyelmem, hogy 4 ismerősöm épp ott tartózkodik.

A luddita hozzáállás hívei biztosan megkongatják persze a vészharangot, mert bár az aktuális lokáció csak a bejelölt barátoknak látható, így is sok minden kiderül [a felhasználói profilokból](http://foursquare.com/user/sesam). Engem nem zavar, ha látható, merre járok, de lehet követni például [Schwarzit](http://foursquare.com/user/schwarzenegger) is.

A név miatt április 16-án (4 a négyzeten) tartottunk [Foursquare napot](http://webisztan.blog.hu/2010/04/16/beharangozo_elso_magyar_foursquare_nap), ahol a cél a _Swarm_ jelvény megszerzése volt (50 felhasználó egy helyen). Ez utóbbi nem sikerült, de amúgy nagyon hangulatos (geek) este volt. A matricámmal viszont azóta sem tudtam mit kezdeni a technikára nem ragasztunk policy miatt.

* Meg kedvem, hiszen az országba visszatértem óta elég értelmetlennek találom az ide írogatást. Sokkal jobb blogok vannak. Kötelező hisztit hallottak.
