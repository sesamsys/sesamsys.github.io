---
layout: post
title: Göteborg
author:
  display_name: sesam
  login: sesam
  email: petersz@me.com
  url: http://sesam.hu
date: '2014-01-23 11:07:05 +0100'
date_gmt: '2014-01-23 10:07:05 +0100'
tags:
- Travel
- trip
- Sweden
- Göteborg
- Wizz Air
comments:
- id: 13084
  author: Sesam | KTamas&#039; blog
  date: '2014-01-24 20:54:19 +0100'
  date_gmt: '2014-01-24 19:54:19 +0100'
  content: "[&#8230;] én dolgoztam, este gyülekezeti dolgok voltak, Sesam mindeközben
    járta a várost, jól meg is blogolta, olvassátok, meg vannak ott képei is, jók.
    Este még letoltunk egy kör Shadows over Camelotot, jó [&#8230;]"
---

[KTamastól](http://blog.ktamas.com) megtudtam, hogy Debrecen—Budapest vonatjegy árban vannak a svéd repülőjegyek, és kanapészörfölhetek nála, úgyhogy minden adott volt elkezdeni a 2014-es világjárást.

Wizz Airrel még sosem utaztam, így kicsit meglepett a hangár-karám, ahol vártunk a gépre, de azon kívül, hogy a bizonsági ellenőrzésnél a csaj elejtette a telefonom Passbookostul, minden flottul ment. Mondjuk épp a mi gépünket szúrta ki valamilyen légügyi hatóság az átellenőrzésre, úgyhogy fél órát álldogáltunk extrában, amit nagyon réssz néven vett mellettem a priority sorban egy pár. Azt nem értettem csak, ha ennyire méltatlannak találják a helyzetet, miért utaznak fapadossal.

A Wizz Air mellett a [Flygbussarna](http://flygbussarna.se) szolgáltatása ajánlott, három hónapig érvényes buszjegyet lehet venni náluk online, és még csak ki sem kell nyomtatni, a mobil képernyőjéről is leolvassa a QR kódot a busz.

Velük meg az volt, hogy szintén késtek, valahogy feltorlódtak a dolgok, és nem jutott busz. Ezt csak onnan tudtuk meg, hogy egy svédül beszélő utastárs megkérdezte bent a reptéren, viszont a sofőr utána nagyon udvariasan és részletesen kért elnézést, valamint igyekezett behozni valamennyit a lemaradásból az autópályán.

Ahhoz képest, hogy a megelőző héten a magyarhoz hasonló esős-szottyos idő volt Svédországnak ezen a részén, a várakozás alatt majd' odafagytam a buszmegállóba, úgy éreztem, legalább mínusz 8 fok lehet. A telefon szerint inkább csak 0, de gondoltam nem tudott frissíteni, vagy valami hasonló. Aztán persze kiderült, hogy valóban épp csak fagyott, és a párás levegő meg a szél okozhatta az extrém hidegérzetet. Viszont legalább volt hó.

A legelső feladat a közlekedés megoldása volt. A Västtrafik hálózatát 24, 72 órás vagy egyhónapos kártyával lehet igénybe venni. Gyakorlatilag olyan, mint a londoni Oyster Card, az ember megveszi, első használatkor aktiválja a választott közlekedési eszköz terminálján, aztán elfelejti. Minden járműre jó, szuperkényelmes.

Csütörtök este már csak egy vacsorára jutott idő, kipróbáltuk a helyi [lengyel éttermet](https://foursquare.com/v/krakow/4b897d43f964a520523b32e3), ahol mindenbe tettek némi szalonnát, és megtanultam, mi a pirog. Valamint Donald Sutherland ült mellettünk, aztán sajnos megszólalt svédül, úgyhogy talán mégsem ő volt az, vagy alulbecsültük a nyelvismeretét.

Pénteken aztán nekiálltam felfedezni a várost. A szél megmaradt és egész nap kisebb-nagyobb intenzitással esett a hó, ami elég kalandossá tette a dolgot.

Egy [olasz kávézóban](https://foursquare.com/v/bar-centro/4c37149c0a71c9b6bc1e3ec9) indítottam, ahol a rendelés készhezvétele után kiderült, hogy pont nem lehet kártyával fizetni. Pénzt pedig nem váltottam, mert amúgy mindenütt—de tényleg mindenütt—elfogadnak kártyát. Ezen a ponton azért aggódtam, mi lesz, felajánlottam a nálam lévő Eurót, de az eladósrác csak annyit mondott, _"never stress"_ , és hogy majd beviszek később pénzt, ráér.

Közben már rendesen hófúvás volt, én meg elsétáltam a haltemplomhoz ([Feskekôrka](https://foursquare.com/v/feskekôrka/4bacce62f964a520c90d3be3)), ami igazából egy halpiac. nekem elsőre egy viking épület jutott eszembe jóla, a nevét viszont arról kapta, hogy egy gótikus templomra hasonlít. Bent rengetegféle halat és egyéb tengeri élőlényt árulnak, illetve vannak éttermek is, amit végül nem próbáltam ki.

A tömegközlekedés legjobb részei a kompok.

Természetesen a háromnapos bérlet ezekre is érvényes, úgyhogy a 285-össel hajóztam vissza a központba a [Lilla Bommen kikötőt](https://foursquare.com/v/lilla-bommens-hamn-göteborg/4c9a2e5a78fc236a33413397) fotózni. Itt van az a piros-fehér épület, amit a helyiek lipstick building vagy LEGO building néven is emlegetnek, illetve a Barken Viking hajó, ami meg arról nevezetes, hogy miután felépítették a város hídjait, bezáródott a kikötőbe, mivel az árbocai túl magasak, nem férne ki.

Az időjárást talán az alábbi fotó tudja szemléltetni.

Ebédre amerikai hamburgert toltam a [Bersåban](https://foursquare.com/v/berså-restaurang-bar-nattklubb/4b6c5062f964a520ee2f2ce3), ami igazából egy nightclub, de van ebédmenüjük is.

Nyilván itt is akartam hegyet mászni, úgyhogy felcaplattam a [Skansen Kronan](https://foursquare.com/v/skansen-kronan/4bb743451344b713fb7f9e04) erődhöz. Eredetileg dán támadástól tartva építették a párjával, de végül sosem lett rá szükség. Ma étterem és múzeum. Elvileg lett volna belépő is, de ez volt a másik olyan hely, ahol nem lehetett kártyázni, a posztoló nő meg nagyon rendes volt, és beengedett csak úgy.

Lefelé nagyon kiváló, hogy a tűzlétrán lehet lemászni, és közben gyönyörű kilátás nyílik a városra, csak attól tartottam, hogy letépi a szél az egész lépcsőt.

Meglátogattam még a legnagyobb [Systembolagetet](https://foursquare.com/v/systembolaget/4c1c8a838b3aa593c311995f), azaz alkoholboltot. Ahogy nálunk Nemzeti Dohányboltok vannak, úgy Svédországban csak ilyen üzletekben lehet sört, bort, töményet venni. Cserébe elképesztő választék van, a világ minden tájáról van pia. Nyilván kértek személyit.

Visszahajózás előtt még lefotóztam az Älvsborg hidat. Állítólag mind a tenger felé mind a város felé kiváló kilátás nyílik róla, de nem mentem végül fel, mert már eseteledett, nameg amúgy is párszáz méter volt a látótávolság egész nap.

Másnap a [Slottskogen](https://foursquare.com/v/slottsskogen/4b4d0184f964a5207ec726e3) volt a program, egy hatalmas park állatkertekkel-mindennel. Jóféle északi kecske- és birkafélék képviseltetik magukat.

Valamint meg kellett állapítanom, hogy zseniális hely lehet futásra. A hideg ellenére találkoztunk is jópár sportruházatos svéddel.

A biciklizést is nagyon tolják amúgy, egyrészt rengeteg bicikliút van a járdák mellett, és a hófúvás sem riasztotta el pénteken a bringásokat. A kompokra meg ingyen fel lehet vinni a kerékpárokat, amíg van hely.

A helyi közlekedés másik ismérve, hogy a gyalogosátkelőknél nagyon liberálisan állnak a piroshoz, azaz ha nem jön semmi—sőt, időnként forgalomban is—simán átmennek. Ezzel párhuzamosan az autók szinte lopódzva közelítik meg a zebrákat, és megállnak a gyalogoknak, dudálás, anyázás nélkül, mosolyogva.

Ebédre: oldalas a [Jensen's Bøfhusban](https://foursquare.com/v/jensens-bøfhus/4bc4457ab492d13af3c6a960). (Az ø úgy kerül a svédbe, hogy ez egy dán étteremlánc.) Szintén ebédmenü, így kevésbé ordas drága, mint amúgy minden, nem csak kelet-európai pénztárcával mérve.

Végül nézzétek meg, mennyire viccesen kicsi a [Göteborg City repülőtér](https://foursquare.com/v/göteborg-city-airport-gse/4b6c7a18f964a520543d2ce3). Igen, ez az egész.
