---
layout: post
title: Kanji Image Training 500
author:
  display_name: sesam
  login: sesam
  email: petersz@me.com
  url: http://sesam.hu
date: '2011-02-10 11:46:36 +0100'
date_gmt: '2011-02-10 10:46:36 +0100'
tags:
- awesome
- history
- kanji
- studies
- TUFS
- zennyouji
- Japan
- Books &amp; Literature
comments: []
---

A legváratlanabb pillanatban tudnak a legcsodálatosabb dolgok történni. Most például tulajdonképp a véletlenek játékaként bukkantam rá egy kincsre.

Én a 2004/2005-ös tanévben voltam [Tokyo Gaidaios](http://www.tufs.ac.jp/english), és egy trimeszteren - talán a középsőn - át járhattam _Zennyouji sensei_ ([善如寺 俊幸](http://www.tufs.ac.jp/research/people/zennyoji_toshiyuki.html)) órájára. Egyszerűen imádtam. Máig nem értem, hogy kerültem pont hozzá, hiszen jó kanji szintfelmérőt nem nagyon emlékszem, hogy írtam volna valaha is.

Napi tizenhárom jelet kellett megtanulni, ami igencsak intenzív, főleg olyannak, aki teljesen kezdőként utazott ki. Zennyouji viszont meglepett minket azzal, hogy fejlődéstörténetet és meséket kötött a kanjikhoz, ez révén a kutatási területe. Hihetetlenül érdekes dolgokat tudtam meg akkoriban, és sokkal könnyebben magoltam utána.

Azóta is sajnálom, hogy nem voltam jobb a nyelvből: rengeteg dolog elszállt a fejem felett a sztorikból. Hiába voltak végre izgalmasak a kanjiórák, azért a nap végén csak be kellett vágni a jelkélszletet, meg átismételni az előző napit, és az előzőt...

Addigra már régen összecsaptak a fejem fölött a hullámok, és az életemért kapálóztam óráról órára.

A nagy rohanásban - számomra legalábbis - elsikkadt az a felbecsülhetetlen hozzáadott érték, amit Zennyoujinak köszönhettünk, így utólag már alig emlélkszem egy-egy jel hátterére. Viszont most megtudtam, hogy az órai jegyzetekből könyv készült **漢字系統樹で学ぶ 漢字イメージトレーニング500** címmel.

[Komaváry írt róla](http://zipangu.freeblog.hu/archives/2011/02/10/500), és bevágott egy oldalt is a könyvből. Tipikus Gaidaios kiadás, szóval aki kint tanult, rögtön elönthetik az emlékek. Japánul tudók pedig értékelhetik a kiváló tartalmat is: a _szép_ jelentésű kanji az áldozati bárány képéből alakult ki. Hiszen az isteneknek ajánlott áldozat legyen egészséges, hibátlan, szép.

[![](http://www.sesam.hu.php5-19.dfw1-2.websitetestlink.com/wp-content/uploads/2011/02/ucukusii.jpg)](http://zipangu.freeblog.hu/files/2011/02/ucukusii.jpg)

Minden megvan, ami kellhet: kis rajz, vonássorrend, példaszavak és összetételek, történetek. A megértést elősegítendő furiganázva minden. (Ez hosszú távon azért tud idegesítő lenni, de mégiscsak tankönyvről van szó.)

A könyv áfás ára [2.460 Yen](http://www.bonjinsha.com/product/?item_id=5180), jó borsos. Nem hiszem, hogy szállítanának külföldre, de valahogy szerzek egy ilyet, mert muszáj. Aki japánul akar tanulni, ilyenből kellene: 513 jel, amit sokkal nehezebben felejt el a diák. Szerintem.
