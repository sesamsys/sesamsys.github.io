---
layout: post
title: Norsk tale
author:
  display_name: sesam
  login: sesam
  email: petersz@me.com
  url: http://sesam.hu
date: '2015-01-18 15:47:50 +0100'
date_gmt: '2015-01-18 14:47:50 +0100'
tags:
- Language
- Norwegian
- Frozen
- Movies &amp; TV
- Norsk
- Tangled
- Tvillingsøstrene
- Kongen av Bastøy
- Max Manus
- Lilyhammer
comments:
- id: 60106
  author: Youkai
  date: '2015-01-19 07:58:06 +0100'
  date_gmt: '2015-01-19 06:58:06 +0100'
  content: "Akkor ha film kell ajánlom a figyelmedbe a Híd című sorozatot, ment svédül
    is meg norvégul is. Szerintem az egy gyilkos ügy is volt norvégül, (az eredeti,
    nem az amcsi remake), mondjuk az svéd sorozat volt. Meg a fejvadászok cíű mozi...
    hirtelen ennyi.... :) (linkek lentebb)\r\nhttp://www.imdb.com/title/tt1733785/?ref_=nv_sr_1\r\nhttp://www.imdb.com/title/tt0826760/?ref_=nv_sr_2\r\nhttp://www.imdb.com/title/tt1614989/technical?ref_=tt_dt_spec"
- id: 62625
  author: Szak1
  date: '2015-02-01 19:29:40 +0100'
  date_gmt: '2015-02-01 18:29:40 +0100'
  content: "Megnéztem a Twillingostrene-t, igaz, én angol felirattal. (Pedig nem volt
    könnyű, Vimeo nem engedte Franciaországban megvenni, vpn-es trükközés kellett).
    Örülök, hogy ajánlottad, a filmet elviszi önmagában, hogy a két kislány borzasztó
    cuki, és persze nem lehet elmenni az amerikai nagyváros vs. norvég falucska ellentét
    mellett sem. Egyetértek veled: húsz perc után borzasztó idegesítő az amerikai
    létforma, úgy érzed, a szülők egyfolytában azokat a közhelyeket böfögik a kamerába,
    amiket valami filmben láttak. Az egész életük egy kirakat, a balettóráktól a nagy,
    medencés kaliforniai házig. És jogos, hogy nem lesz jó vége annak, hogy a lányuk
    fél gyerekkorát egy szuperbiztonságos SUV rózsaszín gyerekülésén tölti.\r\nAzt
    meg szabad kérdezni, hogy mit csinálsz Norvégiában?"
- id: 67653
  author: SeSam
  date: '2015-03-06 13:20:56 +0100'
  date_gmt: '2015-03-06 12:20:56 +0100'
  content: Hát Norvégiában semmit, csak barátokat látogatok néha. A nyelvet tanulom
    csak; mindenkinek kell egy hobbi. ;)
- id: 67654
  author: SeSam
  date: '2015-03-06 13:26:41 +0100'
  date_gmt: '2015-03-06 12:26:41 +0100'
  content: "Hm, a Bron / Broen, meg úgy kb. minden svéd vagy dán nyelvű sorozat vagy
    film, szerintem maximum felirattal megy a norvég TV-ben, eredeti nyelven.\r\n\r\nA
    bemutatás után 30 napig még online is lehet nézni belföldön: http://tv.nrk.no/serie/broen/KMTE41004109/sesong-1/episode-1"
---

A nyelvtanulásnak—szerintem—kiváló módja a célnyelvi filmek és sorozatok nézése felirattal. A norvég esetében nehéz dolga van az embernek, mert [a hungarikum státuszra vágyó magyar szinkronnal](https://www.youtube.com/watch?v=sIr3D5Xde1Y) ellentétben Norvégiában még a tévében is minden feliratosan megy le. Ez azért nem gond, mert mindenki tud annyira angolul, hogy megértse, vagy ha nem, ennek köszönhetően is tanul.

Az egyik kivétel a mesefilmek, amiket még olvasni nem tudó gyerekek is néznének. Úgyhogy Disneyt lehet tolni ezerrel, például ott a Frost (Frozen) vagy a To på rømmen (Tangled). A Frozent amúgy is nagyban inspirálta Norvégia, a filmbeli Arendelle például egy létező városról kapta a nevét: [Arendal](https://www.google.no/maps/place/Arendal/) Oslótól dálnyugatra fekszik. A kastély helyszínét pedig [Nærøyfjorden](http://en.wikipedia.org/wiki/Nærøyfjord) alapján rajzolták, ami nem mellesleg a világörökség része.

A felirattal viszont annyi gond van, hogy abszolút nem követi a beszélt szöveget. És itt nem arra gondolok, hogy a limitált karakterszám miatt kevesebb van kiírva, hanem hogy teljesen máshogy van megfogalmazva. Gyakran érzésre teljesen indokolatlanul választott a feliratozó más szót, a dalok meg olyanok, mintha norvégról norvégra lennének fordítva. Például a _Blir du med å lage snømann_ a feliratban _Skal vi lage snømann_.

![vlcsnap-2015-01-18-14h21m07s159](http://sesam.hu/wp-content/uploads/2015/01/vlcsnap-2015-01-18-14h21m07s159-1024x454.png)

Ennyi erővel lehetne svédül is a felirat, amihez szintén volt szerencsém: [KTamástól kaptam](http://blog.ktamas.com/index.php/2014/02/08/a-nyelvtanulasrol-meg-egy-jo-dokumentumfilmrol-twin-sisters-tvillingsostrene-tvillingsystrar/) a Tvillingsøstrene dokumentumfilmet, ami felváltva angolul és norvégul beszél, svéd felirattal. Úgynevezett kihívás. Most, ahogy ezt írom, megtaláltam viszont a Vimeo On Demand szolgáltatásában a norvég feliratos verziót, úgyhogy a lecke adott.

A film két kínai kislány életét követi végig nagyjából nyolcéves koruktól kezdve. Mindkettőjüket külföldi szülők adoptálták, akiknek ilyen-olyan okok miatt nem lehetett saját gyerekük. Az egyik kislány Fresvikbe került, egy 274 lelkes norvég kis faluba, a másik pedig a kaliforniai Sacramentoba.

Azt mindenki eldöntheti magának, ki járt jobban. Szerintem rendkívül érdekes, ahogy az USÁ-ba került lányt a szülei mindenhová autóval cipelik, mert—ahogy mondják—az utcán bármi megtörténhet, Norvégiában eközben a hajnali sötétben, hóban, egyedül indul el a testvére gyalog iskolába. Az amerikai kislány valami királylányképzőbe jár, ahol a falak is rózsaszínek, és a szülei elmesélik, mennyire kompetitív az élet, mennyire elfoglalt a gyerek a különórákkal. A norvég lány ezalatt egy egérrel játszik.

Meg még az is iszonyú vicces, ahogy a kínai kislány valami elképesztő [bergeni akcentusban](/2014/11/07/laer-deg-bergensk "Lær deg bergensk") tolja a norvégot. Legalábbis szerintem olyan, és [Fresvik](https://www.google.no/maps/place/Fresvik/) Bergentől nem messze fekszik.

A másik kivétel pedig a hazai filmgyártás, vagyis az eleve norvégul készült filmek. Ilyet is találtam párat. Az egyik a [Max Manus](http://www.imdb.com/title/tt1029235/), ami nagyjából a helyi [Szabadság, szerelemnek](http://www.imdb.com/title/tt0486219/) felel meg szerintem. A második világháború alatt ugye a norvégokat is megszállták a németek, mialatt a királyuk, VII. Haakon, Nagy Britanniába menekült, és onnan irányította az ellenállási mozgalmat. Ennek az ellenállásnak volt szabotőrként zseniális tagja Max Manus, akinek az életéről a filmet csinálták. Teljesen norvégul, angol felirattal láttam, annyi nehezítéssel, hogy a németek természetesen németül beszélnek, nehogy már olyan egyszerű legyen.

![vlcsnap-2015-01-18-15h24m04s45](http://sesam.hu/wp-content/uploads/2015/01/vlcsnap-2015-01-18-15h24m04s45.png)

A másik norvég filmet az Indexen talált [Rosszfiúk szigete](http://index.hu/kulfold/2014/11/01/rosszfiuk_szigete/) dokumentumfimről szóló cikk miatt láttam. Bastøy ma irigylésre méltó börtön, de korábban fiatal fiúk nevelőintézeteként működött. Ez utóbbi a témája a [Kongen av Bastøy](http://www.imdb.com/title/tt1332134/) ([Ördögsziget](http://www.port.hu/ordogsziget_kongen_av_bastoy/pls/w/films.film_page?i_film_id=125268)) filmnek. Finoman szólva nem egy vidám alkotás, de a nyelvtanuláson túlmutatva az emberi természet és pszichológia szempontjából is iszonyú érdekes.

![vlcsnap-2015-01-18-15h18m51s236](http://sesam.hu/wp-content/uploads/2015/01/vlcsnap-2015-01-18-15h18m51s236-1024x435.png)

Ebben még az a csavar, hogy a börtönigazgatót Stellan Skarsgård játssza, aki amúgy svéd, és svédül is beszél, mint általában. Csakhogy szóban ez annyira nem jön ki, komolyan oda kell figyelni árulkodó szavakra.

Sorozat is van, például a [Lilyhammer](http://www.imdb.com/title/tt1958961/). Eredetileg a norvég NRK1 számára készült, aztán átvette a Netflix is. A főszereplő Frank Tagliano, egy amerikai gengszterfőnök, aki a tanúvédelmi program keretében a norvég Lillehammer városába kerül, mert az megtetszett neki a téli olimpia alatt a tévében. Frank nehezen szabadul az alvilági virtustól, a norvégok meg a sztereotípiáknak megfelelően viselkednek. Ez utóbbi—gondolom—még viccesebb lehet, ha valakinek első kézből szerzett tapasztalata van az országgal, ahogy én is felkiáltok időnként dolgokra, hogy ez mennyire japán.

![vlcsnap-2015-01-18-15h45m29s8](http://sesam.hu/wp-content/uploads/2015/01/vlcsnap-2015-01-18-15h45m29s8-1024x576.png)

Frank gyakran beszél angolul, de mindenki más norvégul tolja.

Zárszó: segítség lehet a poszt címe: a _norsk tale_ a norvégul beszélő megnevezése a DVD-ken.
