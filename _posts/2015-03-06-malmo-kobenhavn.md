---
layout: post
title: Malmö / København
author:
  display_name: sesam
  login: sesam
  email: petersz@me.com
  url: http://sesam.hu
date: '2015-03-06 15:46:31 +0100'
date_gmt: '2015-03-06 14:46:31 +0100'
tags:
- Travel
- Fernweh
- København
- Malmö
comments: []
---

A februári impulzusvásárolt repülőjegy Malmöbe vitt. A városról [azt írja a Wikipedia](http://en.wikipedia.org/wiki/Malmö), hogy a posztindusztrializmus elég kellemetlenül érintette, viszont a Koppenhágával összekötő [Øresundsbron](http://en.wikipedia.org/wiki/Øresund_Bridge)* megnyitása óta hihetetlen ütemben fejlődő terület.

Igen, ez az a híd, ami [a sorozatban](http://www.imdb.com/title/tt1733785/) is szerepel. Eddig négy részt láttam az első évadból, és nagyon büszke voltam, hogy az egyik dán-svéd nyelvi különbségekre kihegyezett poént is sikerült [kiszúrni](https://twitter.com/sesam/status/567033916431687680). Amúgy tényleg vicces, hogy minden szereplő az anyanyelvét beszéli.

Szóval Malmö tényleg igen menő, ott van például [Västra hamnen](http://en.wikipedia.org/wiki/Västra_hamnen)**, ami egy lepusztult ipari területből lett gyönyörű bioházas lakónegyed. Alig egy évtizede áll ugyanitt a [Turning Torso](http://en.wikipedia.org/wiki/Turning_Torso) is, ami a legszembetűnőbb épülete a városnak.

[![Västra Hamnen](https://farm9.staticflickr.com/8606/16665840525_f3d9d72a18_c.jpg)](https://www.flickr.com/photos/sesamsys/16665840525 "Västra Hamnen by Péter Szilágyi, on Flickr")

Nagyon feltűnő, mennyire máshol van a hangsúly a közlekedésen: minden (de minden) járdának a nagyobbik fele kerékpárút, szépen megcsinált kereszteződésekkel. Használják is rengetegen, már az első nap megszoktam, hogy nem csak autók, de biciklik miatt is körül kell nézni.

A másik csodálatos dolog ezzel kapcsolatban, hogy hiába szűkebb a járda, vagy lenne kényelmesebb a bicikliút, az emberek nem mennek rá. Az a bicikliké, és kész. Ha néha mégis rá-rátéved valaki, akkor a hibáját észrevéve azonnal iszkol lefelé. Pedig nincs ám pirosra festve, vagy hasonló. Mondjuk van is rajta forgalom, a kifejezetten nem meleg idő ellenére is a többség tekert, amíg kint voltam.

A csomópontokon óriási bicikliparkolók vannak, de még a buszmegállók mellett is van néhány állvány, hogy ha valaki kiteker a buszig, legyen hová rakni a kerékpárt.

[![Triangeln](https://farm9.staticflickr.com/8578/16045883563_9f91cdaaab_c.jpg)](https://www.flickr.com/photos/sesamsys/16045883563 "Triangeln by Péter Szilágyi, on Flickr")

Az összes busz oldalán pedig a Skånetrafiken okosteleofnos alkalmazását reklámozzák, amivel az útvonaltervezés után a jegyet is azonnal meg lehet venni. Nem is probléma az első ajtós felszállás: vagy az NFC-s kártyát húzzák le az utasok, vagy a telefonon mutatják a jegyüket.

Közben az is feltűnt, mennyire retentő sokat értek a feliratokból. Egyszer például a meki mellett döntöttem, mint gyors kajához jutás, és a pult helyett a kiállított automatákat használtam. Ezeknél össze lehet válogatni a rendelést, aztán kap az ember egy számot, amivel hívják, ha készen van. Az automata természetesen svédre van állítva, de pillanatok alatt végigmentem a folyamaton, és mindent egyből megértettem.

A beszélt nyelvvel azért nem álltam ilyen fényesen, de szavakat azért el-elkaptam például hangosbemondókból. Persze itt is van saját dialektus, a [skånska](http://en.wikipedia.org/wiki/Scanian_dialect), ami a svéd ismerősöm szerint [szörnyű](https://twitter.com/sesam/status/566363317829402625).

Megszólalni meg nem nagyon sikerült, bár a _Jag pratar inte svenska._ válaszaimon mosolyogtak azért. Mindenki tud angolul amúgy, mindenki.

Dánia felé vonatoztam; az [Øresundståg](http://en.wikipedia.org/wiki/Øresundståg)*** állomásai akár a négyes metró vonalán is megállnák a helyüket. Az alagút falán az állomásokon például futófények kergetőznek, elképesztő.

[![Triangeln Station](https://farm9.staticflickr.com/8644/16488671479_0e8a8f8b4c_c.jpg)](https://www.flickr.com/photos/sesamsys/16488671479 "Triangeln Station by Péter Szilágyi, on Flickr")

Meg még az is iszonyú menő, és csak késve vettem észre, hogy amint átértünk a hídnak azon a pontján, ahol Svédország és Dánia határa találkozik, a vonaton minden felirat és a hangosbemondás is átváltott svédről dánra.

København nagyobb, több a turista, és még több a biciklisáv. (Ráadásul itt már irányhelyes utak vannak a járda szintjétől elválasztva.) Szombati nap lévén kifejezetten tömeg volt, a Rundetårn tetejéről például hiába szép a látvány, azt a sort nem volt kedvem kiállni. A kis hableény szobránál már inkább komikus volt, ahogy a millió turista kereste azt a szöget, ahonnan úgy tudja lefotózni, hogy a másik millió turista ne legyen a képben.

[![Nyhavn 2](https://farm9.staticflickr.com/8667/16673717391_faf6c2b4b9_c.jpg)](https://www.flickr.com/photos/sesamsys/16673717391 "Nyhavn 2 by Péter Szilágyi, on Flickr")

A Foursquare-ről ismét kiderült, mennyire hasznos tippeket ad utazáskor: a [Kødbyens Fiskebarban](http://fiskebaren.dk/en/) olyan fish-and-chipset ettem, hogy ihaj. És valószínűleg nem jártam volna itt másképp, mert egy régi húsfeldolgozó területén nyílt, amit felújítottak, és most éttermeknek és bároknak ad helyet. (A név is ezt jelenti, a húsváros.)

Vasárnap zúzott a havaseső, úgyhogy elmentem futni, amiről [a Futóblogban emlékeztem meg](http://futo.blog.hu/2015/03/05/run_malmo).

[![Sjö](https://farm9.staticflickr.com/8582/16703950675_cd34646410_c.jpg)](https://www.flickr.com/photos/sesamsys/16703950675 "Sjö by Péter Szilágyi, on Flickr")

Persze a futónadrágomban hagytam a kártyám utána, és ez az egy oka volt, hogy kénytelen voltam készpénzt használni. Sokadszorra is bebizonyosodott, hogy fölösleges pénzt váltani, sőt, rengeteg helyen az van kiírva, hogy készpénzzel ne is próbálkozz. A København H állomáson még a WC-t is lehet kártyával fizetni.

Ha valakit a gyakorlati kérdések érdekelnek: A Malmö-Sturup (MMX) repülőtérre jár a Wizz Air, onnan pedig a [Flygbussarna](http://flygbussarna.se) visz be a városba. (Bár a Københavns Lufthavn, Kastrup (CPH) közelebb van amúgy, és ott megáll az Øresundståg.) Kommentben kérdezzetek bátran.

* Ez egy nagyon érdekes nyelvi keveredés, hiszen a híd dánul _Øresundsbroen_ svédül pedig _Öresundsbron_ , ezekből gyártotta a hídépítő cég ezt a hibrid nevet.

** Leírtam, hogy "a Västra hamnen", de nagyon rosszul nézett ki, a _hamnen_ ugyanis már magában határozott alak; olyan, mintha kétszer tettem volna ki a névelőt.

*** Ez is ilyen kétnyelvű szójáték az _Øresundstog_ (dán) és _Öresundståg_ (svéd) nevekből.
