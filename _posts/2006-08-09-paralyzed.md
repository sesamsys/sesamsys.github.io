---
layout: post
title: paralyzed
author:
  display_name: sesam
  login: sesam
  email: petersz@me.com
  url: http://sesam.hu
date: '2006-08-09 02:05:39 +0200'
date_gmt: '2006-08-08 17:05:39 +0200'
tags:
- Japan
- Human Interest
comments: []
---

Miután megírtam az előbbi bejegyzést, kezdtem rosszabbul lenni fájdalomügyileg, úgyhogy lefeküdtem. Gondoltam mást úgysem tudok csinálni, inkább alszok egyet. Aztán arra ébredtem, hogy nem tudok mozdulni. Illetve tudok, csak annyira nyilallt és görcsölt a hátam, hogy inkább felhagytam a próbálkozással.

Na így esett hogy immár belülről is láttam japán mentőautót... Ugyanis Magdival, akit áthívtam segíteni, arra jutottunk, hogy jobb ha megnéz egy orvos. Viszont felkelni elég lehetetlen feladat lett volna. (Infomorzsa: a helyi segélyhívó szám az amerikai 911 fordítottja: 119 - összeseküvés-elméleti szempontból érdekes lehet a november 9-i nap.)

Megtudtuk, hogy a mentőautót nem szabad taxinak használni. A kórházban és a mentőben is plakátok figyelmeztették a népet, hogy csak indokolt esetben mentőzzenek - ami azért fura mert a kiszállást meg mindent ki kell fizetni természetesen a kezelés után.

Az ügyeletes port islandi kórházban kötöttem ki, ahol megvizsgáltak. Még meg is röntgeneztek minden oldalról - csak azt felejtették el elmagyarázni a röntgenes bácsinak, hogy nekem épp a hátam fáj, szóval ne mozgasson ha nem muszáj. Végül kiderítették, hogy semmi bajom - illetve semmi komoly. Adtak egy adag fájdalomcsillapítót, és alig várták, hogy sétáljak, és elhagyjam a kórházat.

A nővérke lányos zavarában ugyan beejtette a pirulát a lábam közé. Vicces jelenet volt, én moderáltan tudtam csak mozogni, a nővérke nem tudta, hova kapjon, Magdi pedig szolidan kuncogott a szélen...

Persze itt is ugyanarról folyt a szó, mint bárhol. Jé, külföldiek! Honnan, milyen nyelven, stb. Érdekes viszont hogy például az egyik nővér, miután érdeklődött milyen nyelven beszélnek Magyarországon, és megmonduk, konstatálta, hogy tulajdonképpen hülyeséget kérdezett. Minő felvilágosultság! Csak van eredménye annak a hosszú-hosszú orvosi iskoláztatásnak. Azt hiszem, többet kellene járnom kórházba. (Meg amúgy is mindenki rém kedves volt. Színt vittünk biztosan az unalmas kedd esti műszakba.)

Valamint ha már röghöz (székhez) vagyok kötve feltöltögettem a [tűzijátékos fotókat](http://sesam.hu/.gallery/hanabi06).
