---
layout: post
title: Megújult a last.fm rádió
author:
  display_name: sesam
  login: sesam
  email: petersz@me.com
  url: http://sesam.hu
date: '2009-05-08 13:22:02 +0200'
date_gmt: '2009-05-08 04:22:02 +0200'
tags:
- fee
- online radio
- radio
- last.fm
- Music
- Tech &amp; Gizmos
comments:
- id: 1875
  author: Vale
  date: '2009-05-09 12:43:04 +0200'
  date_gmt: '2009-05-09 03:43:04 +0200'
  content: Én általában csak az előadók feltöltött számait szoktam hallgatni, nem
    rádiókat, úgyhogy (eddig) nem fenyeget a 30 számos limit. (És akkor a "hithű rocker"
    Vale most behangol a japán hiphop rádióra :D)
---

Ugye a last.fm nemrégen [meglepetésszerűen bejelentette](http://sesam.hu/2009/03/25/feefm), hogy a jövőben **csak előfizetők élvezhetik a rádió szolgáltatását** , kivéve Németországban, az Egyesült Királyságban és az USÁ-ban. Ez a változás [április végén élesedett is](http://blog.last.fm/2009/04/22/radio-subscriptions): a nem előfizető felhasználók csak 30 számig próbálhatták ki az online rádiót. Ezzel együtt sok kritika is érte a last.fm-et, nevezetesen hogy a szolgáltatás minősége nem igazán éri el azt a szintet, hogy fizetni kelljen érte.

![last.fm-newradio](http://img.skitch.com/20090508-b1nfimmm9qa2p4mydtpqgr9fxt.png)

Talán ezen is felbuzdulva [tegnapelőtt fellibbentették a fátylat](http://blog.last.fm/2009/05/06/lastfm-visual-radio) [az új rádió oldalról](http://www.last.fm/listen). A legszembetűnőbb változás, hogy lecserélték a flash lejátszót egy jóval nagyobbra. Ezzel **lejátszás közben diavetítést nézhetünk a felhasználók által feltöltött rengeteg képből** , innen a last.fm visual radio fantázianév. Hogy a látványt egységesítsék kicsit egy mikropöttyös háló szűri a képeket. A fotók nem statikusak, hanem az iPhoto vetítéséhez hasonló [Ken Burns effekt](http://en.wikipedia.org/wiki/Ken_Burns_Effect) ([pan-and-scan](http://en.wikipedia.org/wiki/Pan_and_scan)) teszi filmszerűvé az élményt. Nekem nagyon tetszett a dolog, jó kikapcsolódás nézegetni.

![pink-floyd-radio](http://img.skitch.com/20090508-e269qs341nj3ys9xmttia4hk5x.png)

A lejátszó alatt is újdonságok lapulnak. A rokon előadók mellé érkezett **egy ügyes statisztika arról, milyen gyakran és mikor hallgattuk az adott számot**. Ezt szívesen látnám a profiloldalon is valahol. Ugyanitt kapunk még eseményajánlót is, ha az adott előadó éppen turnézik.

![last.fm-radio](http://img.skitch.com/20090508-8s6y8qgtq8rmdne7uqdfix49y6.png)

Sokan biztosan örülnek majd neki, hogy kívánságra **kikapcsolható a scrobbling** , azaz a hallgatott számok nem kerülnek be a felhasználó adatbázisába. Így nyugodtan lehet hithű rockereknek is gagsta rapet hallgatni a gyalázat publikálása nélkül.

Régen áhított lehetőség valósult meg a többcímkés rádióval: **ezentúl nem csak egy, hanem akár három címke szerint is kérhetjük a számok szűrését.** Egészen vad kombinációkkal is előhozakodhatunk, csak a tartalom szab határt a szokatlan zenei ízlésnek. [Japán hiphop rádió](http://www.last.fm/listen#pane=webRadioPlayer&station=%2Flisten%2Ftag%2Fhiphop*japanese), valaki?

![multi-tag-radio](http://img.skitch.com/20090508-pb7c3yx1c16ku2ec4p4p16kddi.png)

Sajnos nekem is csak a 30 számos betekintő kipróbálására volt lehetőségem, így nehéz megmondani, hogy a legtöbbet felemlegetett problémán - az elégséges tartalom hiányán - sikerült-e javítani. Feltételezem napi szinten próbálnak minél több számot hozzáadni a rendszerhez, amennyire a kiadók engedik, így remélhetőleg egyre kevesebbszer fordul elő, hogy lejátszható számok hiánya miatt leáll a választott csatorna.

[A sesam.hut lehet támogatni ajándék last.fm előfizetéssel ám!](http://www.last.fm/subscribe?gift=1) (felhasználónév: sesamsys) Akár reklámozásban is kiegyezhetünk.
