---
layout: post
title: IPRED2 holnap
author:
  display_name: sesam
  login: sesam
  email: petersz@me.com
  url: http://sesam.hu
date: '2007-04-24 12:53:05 +0200'
date_gmt: '2007-04-24 03:53:05 +0200'
tags:
- Law
comments: []
---

Az európai parlament holnap véleményezi az IPRED2 néven ismert irányelv-javaslatot a szellemi tulajdonjogok érvényesítését biztosító büntetőjogi intézkedésekről. Ez EFF és egyéb jogvédő szervezetek már egy ideje kongatják a vészharangot, hogy az eddiginél (sőt a sokat kritizált [amerikai változatnál](http://en.wikipedia.org/wiki/DMCA)) is drákóibb tervezet megszavazása beláthatatlan követkeményekkel járhat. A három sarkalatos pont a (1) mindennemű szellemi tulajdonsértés **büntetőjogi tétellé** emelése, (2) az ilyen tevékenységben való **bűnrészesség és felbujtás** kriminalizálása, és (3) a lehetőség, hogy a jogosultak is részt vehessenek a nyomozásban.

_3\. cikk - Jogsértések  
A tagállamok biztosítják, hogy a szellemi tulajdonjog bárminemű, üzletszerűen elkövetett, szándékos megsértését, vagy arra irányuló kísérletet, bűnpártolást és ilyen sérelmekre való felbujtást **bűncselekménynek** minősítenek._

_4\. cikk – Közös nyomozócsoportok  
(...) A szellemi tulajdonjog megsértésével kapcsolatos bűnügyi nyomozások megkönnyítése érdekében a tagállamoknak lehetővé kell tenniük, hogy a szellemi tulajdonjog érintett jogosultjai, vagy megbízottjaik, illetve a szakértők támogathassák a közös nyomozócsoportok által végzett nyomozásokat..._

Az EP elé benyújtott bizottsági javaslat teljes szövege [itt olvasható magyarul](http://eur-lex.europa.eu/LexUriServ/LexUriServ.do?uri=CELEX:52005PC0276\(01\):HU:HTML). ([angol verzió](http://europa.eu.int/eur-lex/lex/LexUriServ/site/en/com/2005/com2005_0276en01.pdf))

Az ellenzők [nyílt levélben](http://copycrime.eu/files/openletter-ipred.pdf) fogalmazták meg aggályaikat. Szeretnék ha (1) a szellemi tulajdon megsértésének meglehetősen tág köre helyett szűkítenék a törvény hatályát a szerzői jog megsértésére és a védjegyek hamisítására. Valamint (2) precíz definíciót szeretnének az " _üzletszerűen elkövetett_ " és a " _szándékos megsértés_ " fogalmakra. Végül (3) a " _bűnpártolás és ilyen sérelmekre való felbujtás_ " rész kihagyásával kivédeni a másodlagos felelősség lehetőségét. (Azaz hogy egy programozót vagy internetszolgáltatót büntetőjogi felelősséggel ruházzanak fel azért, mert a programjukat vagy szolgáltatásukat egy harmadik személy kalózkodásra használta fel.)

A [Legislative Observatory](http://www.europarl.europa.eu/oeil/file.jsp?id=5263692) szerint a felelős bizottság is tisztában van a problémákkal és módosító javaslatokat tett például a törvény hatályának szűkítésére és pontosabb meghatározások hozzáadására.

Valamint az EP holnapi döntése sem jelenti még az irányelv hatályba lépését. Ehhez még az Európa Tanácsnak is meg kell szavaznia a tervezetet, méghozzá minősített többséggel. Ha a két szerv véleménye nem egyezik meg, a javalsat újra az EP elé fog kerülni egy második olvasásra, ahol akár véglegesen el is utasíthatják azt.

Az EFF mindenesetre nagyban [buzdítja](http://www.copycrime.eu/action) az európaiakat, hogy üzenjenek a képviselőiknek a javaslat ellenzését kérve. Persze a mi képviselőink között olyan is van, akinek [még email címe sincs](http://velemenyemvan.freeblog.hu/archives/2007/04/23/Beloled_is_bunozot_farag_az_EU)...

<span class="footnote">EFF: Electronic Frontier Foundation</span>
