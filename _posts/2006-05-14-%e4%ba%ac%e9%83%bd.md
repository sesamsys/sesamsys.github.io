---
layout: post
title: Kyoto
author:
  display_name: sesam
  login: sesam
  email: petersz@me.com
  url: http://sesam.hu
date: '2006-05-14 23:33:34 +0200'
date_gmt: '2006-05-14 14:33:34 +0200'
tags:
- Japan
comments: []
---

Megint voltam Kyotoban ([京都](http://wikitravel.org/en/Kyoto)). Körülbelül másfél óra az út vonattal, de valahogy mégis más érzés az egész, mint Magyarországon átmenni egyik városból a másikba. Egyrészt talán azért mert a vonat gyakorlatilag nem megy át nem lakott területen, végig házak mellett visznek a sínek, valamint mivel Japánon belül egy Kobe-Kyoto csöppnyi távolságnak számít az egészhez képest.

Ezútta a [Modern Művészetek Múzeuma](http://www.momak.go.jp) volt a cél, hogy megnézzünk egy [Hundertwasser-kiállítást](http://www.momak.go.jp/Japanese/exhibitionArchive/2006/346.html). Szegény általános iskolai rajztanárnőm valószínűleg csuklott. Emlékszem ő mutatott nekünk először Hundertwasser-képeket, és tette iskolai feladattá absztrakt képek készítését. Az biztos, hogy nem átlagos rajzóráink voltak.

Maga a kiállítás nekem nagyon tetszett. Képek és nyomatok mellett jónéhány nagyméretű Hundertwasser-ház modell is fel lett állítva. Én hiányoltam egy kicsit erősebb világítást: vagy a szemeim romlanak, vagy nem egy kép valóban közel félhomályban volt. Valamint - bár erről a kiállítók tehetnek a legkevésbé - egy házaspár úgy gondolta vicces lenne elhozni pólyás gyerekeiket, akik előre látható módon rendkívül élvezték a kiállítást. Ennek hangot is adtak...

Hundertwasser foglalkozott japán fametszet-nyomatokkal is. Ezeken a képeken meglepődve fedeztük fel, hogy a pecséteken kanjikkal is szerepel a neve, mint _hyakumizu_ (百水). Elég egyszerű lehetett neki a fordítás.

A kiállítás után kérésemre elballagtunk megnézni a [Chion-in](http://www.chion-in.or.jp)-t (知恩院). Ez egy Buddhista templom (お寺), ami nem összekeverendő a Shinto templommal ([神社](http://en.wikipedia.org/wiki/Jinja_%28Shinto%29)). Fontos megkülönböztető jegyek, hogy a [Shinto](http://en.wikipedia.org/wiki/Shinto) templomok narancsszínűek, és [torii-kapu](http://sesam.hu/.gallery/hyakumizu/dsc03516) ([鳥居](http://en.wikipedia.org/wiki/Torii)) van előttük. A Chion-in ezzel szemben fabarna. További hasznos információ, hogy buddhista templomba belépve tilos rálépni a főkapu küszöbére. Ez ugyanis olyan, mintha az ember édesapjának a vállára lépne, ami érthetően kerülendő cselekedet.

Még az odaúton keresztülvágtunk a [Maruyama Park](http://www.japan-guide.com/e/e3925.html)on (円山公園) is, mint az a [fényképeken](http://sesam.hu/.gallery/hyakumizu) is megfigyelhető.
