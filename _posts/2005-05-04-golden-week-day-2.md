---
layout: post
title: Golden Week - day 2
author:
  display_name: sesam
  login: sesam
  email: petersz@me.com
  url: http://sesam.hu
date: '2005-05-04 01:48:22 +0200'
date_gmt: '2005-05-03 16:48:22 +0200'
tags:
- Human Interest
comments: []
---

Nos, igen. Valóban elfeledkeztem nem csak az Anyák Napjáról, de az Európai Uniós csatlakozásunk első évfodulójáról is május elsejével kapcsolatban. Megjegyzem - bár emlékezhettem volna tavalyról - én abban a hitben éltem, hogy az Anyák Napja 8-án van, azaz a következő vasárnap. Benne is van a naptáramban szép piros kanjival. Ugyanis a Golden Week, azaz a három szünnap hete miatt egy héttel későbbre teszik, így az Anyák napja is a Golden Week eseményévé válik.

Valamint fény derült arra a hiányosságomra, hogy nem ismerem a Nissan Skyline-t. Pedig híres, a Too Fast Too Furious főszereplője ilyen verdával dönti le a lábáról a nőket, és a Need For Speed: Unleashed sorozatban is előkelő helyen szerepel az autó. Egy kansai magyarnak ilyen kocsija van, és autós túrát szervezett a Golden Weekre. Szóval akár ülhettem volna is benne, de inkább úgy döntöttem, nem megyek. Lévén anyagi helyzetem nem éppen rózsás, meg nem is hiszem, hogy öt személy kényelmesen elfér egy sportkocsiban. Ennek megvan az a hátulütője, hogy abszolúte semmit nem csinálok a szünetben, ami azért depresszív dolog.

A beadandómmal nagy munka után elkészültem, olyan lett, amilyen. Majd pénteken kiderül, milyen a visszhangja. Kaptam tanácsot, hogy miért nem írom meg magyarul, és aztán fordítok. Nos ez azért nem működik, mert magyarul túl szépen fogalmazok ahhoz, hogy a japánom elégséges legyen a fordításhoz. Valamint a két nyelv annyira különbözik, hogy egyáltalán nem kevesebb munka fordítani, mint egyből megírni (persze magyarul és angolul "gondolkozom" közben). Valamint a hosszát illetően sem nyújt sok támpontot a magyar szöveg, lévén kanjival azért mások a dimenziók.

Végül egy érdekes, ámde szükségtelen adat az egyetememről: körülbelül harmincezer diákja van. Nem kicsi.
