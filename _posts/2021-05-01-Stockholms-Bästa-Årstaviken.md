---
layout: post
title: 'Stockholms Bästa: Årstaviken'
author:
  display_name: sesam
tags:
- running
- race
- Stockholm
- Mindnattsloppet
- "Runner's World"
- Årstaviken
---
Nem tudom, ti hogy vagytok vele, de én nagyon unom már a virtuális futóversenyeket. A Midnattsloppet és a svéd Runner's World közös sorozata, a [Stockholms Bästa](https://runnersworld.se/stockholmsbasta/){:target="_blank"} sem izgatott fel nagyon elsőre.

Az eseménysorozat nyolc útvonalból áll a város különböző pontjain, a legrövidebb 6 kilométer sincs, a leghosszabb 17. Februártól júniusig minden táv egy tíznapos időablakon belül teljesíthető. Akik legalább öt alkalmon részt vesznek, bekerülnek az összesített eredménylistába. Lehet versenyezni korcsoportok, cégek, foglalkozások és sportklubok mezőnyében is.

[Az április végi 7,5 kilométeres etap hazai pálya](https://runnersworld.se/stockholmsbasta/lopp/arstaviken/){:target="_blank"}: a Tantolunden parkból induva az **Årstaviken** körül vezet, és a vasúti hídon tér vissza a rajthoz. Számtalanszor futottam már erre.

<figure><iframe src="https://stockholmsbasta.racemaps.se/arstaviken" allow="geolocation" allowfullscreen="allowfullscreen" width="100%" height="500px"></iframe></figure>

Akkor kezdett el érdekelni a dolog, amikor megjelentek a kapuk. Ezt a hírlevélben nem olvastam el rendesen anno, de az időmérés úgy működik, hogy az indulók postán kapnak egy rajtszámot, amit több versenyen is használhatnak. A rajtszámon van chip, a pályán pedig időmérő pontok vannak felállítva, mint egy igazi versenyen. Nevezéskor rajtidőpontot is kell választani, ami után maximum tíz perccel kell megkezdeni a futást. Gondolom, van valami limit, hányan indulhatnak egy időpontban, de amióta nyitva az időablak, rendszeresen találkoztam rajtszámot viselő, izzadt futók kisebb-nagyobb csoportjával a pályán.

Így már azért sokkal jobban tetszett, mégsem a szokásos virtuális futás, amit akkor és olyan útvonalon csinálsz meg, ahogy akarod… Úgyhogy előző hétvégén neveztünk is, szerdára pedig itt voltak a rajtszámok. Kicsit borsos a fejenként 225 korona, de az árszínvonalat figyelembe véve nem meglepő. Az érem feláras, ami bónusz pont, legalább nem termelődik fölslegesen a szemét. Pólót is lehet rendelni, de a tavalyi stockholmi Midnattsloppet megmaradt készletét szórják ki, nem egy nagy eresztés.

Helyismerettel nem rendelkezőknek készült a weboldalra részletes útvonalleírás, és le lehet tölteni a GPX tracket is. Ettől függetlenül szuper jelölést raktak ki, minden elágazásnál van tábla és szalag, valamint kilométerjelölők. Három ponton van részidő mérés, amik úgy vannak elhelyezve, hogy nemigen lehet levágni a távból.

<figure><img src="{{ 'assets/images/2021/May/start.jpeg' | relative_url }}" alt="Rajt a Tantolunden parkban"><figcaption>Rajt a Tantolunden parkban</figcaption></figure>

Az időjárással hatalmas mázlink volt. Az elején volt pár felhő, de nemsokára kisütött a nap, és úgy is maradt. Szignifikáns szél nem fújt, a 9°C pedig pont elég volt, hogy ne fázzunk.

<figure><img src="{{ 'assets/images/2021/May/årstaskogen.jpeg' | relative_url }}" alt="Årstaskogen"><figcaption>Årstaskogen, a kiserdő a túlparton</figcaption></figure>

A pályán viszonylag kevesen voltak. Egy fiatal lányt kísért egy csávó biciklin, aki előzéskor szurkolt is, amit nekem idő dekódolni svédül, de sikerült azért megköszönni, meg velünk együtt indult egy srác is, szintén kerékpáros felvezetővel.

<figure><img src="{{ 'assets/images/2021/May/finish.jpeg' | relative_url }}" alt="Cél szintén a parkban"><figcaption>Cél szintén a parkban</figcaption></figure>

Közvetlenül utána nem néztem, de [fent vannak az eredmények](https://neptrontiming-development.azurewebsites.net/#/arstaviken2021/results/917){:target="_blank"}, részidővel, mindennel, egy nagyon pofás táblázatban.

Nyilván most már érdekel a többi futás is, ezek legalább a legtöbbet kihozzák a korlátozott lehetőségekből. A következő a jövő héten indul, és az lesz a leghosszabb!