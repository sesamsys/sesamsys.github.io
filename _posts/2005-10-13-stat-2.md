---
layout: post
title: stat
author:
  display_name: sesam
  login: sesam
  email: petersz@me.com
  url: http://sesam.hu
date: '2005-10-13 09:50:02 +0200'
date_gmt: '2005-10-13 00:50:02 +0200'
tags:
- Human Interest
comments: []
---

Kissé zűrös errefelé az élet... momentán épp az elnöki demokráciák és parlamentáris demokráciák összehasonlításáról valamint a miniszterelnök közvetlen választásáról kell(ene) olvasnom jó vaskos szövegeket. A kiadott óravázlat szerint ma szúrópróbaszerűen kérdeznek, mit fogtunk fel ezekből az olvasmányokból. Már alig várom. ;)

Tegnap volt statisztikám. Gondoltam, felveszem - bár mindenki óva intett, elég rossz híre van a tárgynak - viszont ki akartam használni a kreditjeim. Még anno az első órán a tanár nemes egyszerűséggel közölte, hogy mivel számítógépet fogunk használni, és az egyetem számítógépparkját jövő januárban felújítják, aki nem tud laptopot hozni ezekre az órákra, az nem veheti fel a tárgyat. A japán ellátottságra jellemző, hogy alig tíz százalék hagyta el erre a felszólításra a termet. A tanár ekkor közölte, hogy még mindig nagyon sokan vagyunk, úgyhogy döntsön a szerencse. Akinek páros számra végződik az egyetemi azonosítószáma, bebukta. (Az öreg elég érdekes figura: katonákra jellemző felnyírt haja van, és az álla mindig 45 fokos szöget zár be a talajjal. Időnként látszólag ok nélkül elkezd kacagni, amit valahol a mardel-kutya kuncogása és a hiéna hisztérikus visítása közé tennék...) Nos, még mindig sokan maradtunk, úgyhogy kiosztott számokat és újabb nevetgélés kíséretében - láthatóan jól szórakozott - kisorsolta azt a szerencsés ötvenet, aki részt is vehet majd az órákon. Én nem kerültem volna be, de egy csapat japán srác egyik tagja, aki láthatóan együtt akart lenni a barátaival, de csak ő jutott be, elcserélte velem a számát.

A tegnapi órán amúgy alapfokú Excel-ismereteket oktattak, erősen kellett harcolni az elalvás ellen. Kíváncsi leszek a statisztika-részre.
