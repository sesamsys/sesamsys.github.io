---
layout: post
title: Brooks Caldera
author:
  display_name: sesam
  login: sesam
  email: petersz@me.com
  url: http://sesam.hu
date: '2017-06-12 14:04:38 +0200'
date_gmt: '2017-06-12 12:04:38 +0200'
tags:
- running
- shoes
- trail running
- Brooks
- Caldera
- equipment
comments: []
---

Az [UTH beszámolóban](/2017/06/08/salomon-ultra-trail-hungary/) van kép is róla, mennyire elkopott a terepfutócipőm, ideje volt egy újnak. (Mentem vele aszfalton is időnként, ami végképp nem tesz jót neki.) Olvastam jó pár tesztet, aztán a [Nyúlcipőboltban](http://www.nyulcipobolt.hu) beleléptem egy Calderába, és el is volt döntve a dolog.

![](http://sesam.hu/wp-content/uploads/2017/06/IMG_1123-1024x768.jpg)

[Igaza van Zsófinak](https://twitter.com/DSLgirl/status/872878315698364416), tényleg olyan, mint egy Hoka, jó alaposan párnázott talppal. A Wildhorseban minden egyes követ megéreztem, ezzel meg át tudok gázolni kavicsokon, eltaposhatok tobozokat, nem fáj utána a talpam. Sokkal stabilabban is tudok futni, nem bicsaklik ki alólam a bokám olyan könnyen.

Vízállóságról nem tudok egyelőre nyiltkozni, száraz volt az idő az utóbbi napokban. A magas talp miatt gondolom elég mély sárba kell gázolni, hogy befolyjon, de oldalt a szellőző anyag biztosan beengedi a vizet, ha eljut odáig.

Két dolog, amit nem láttam eddig cipőn. Hátul van egy kis tépőzáras fül, amivel lehet rögzíteni a kamáslit. Az UTH-n pont mesélte valaki, hogy elfelejtett tépőzárat ragasztani a cipőjére házilag, hogy ne mozogjon el a kamásli. A másik az ún. _lace garage_ , aminek nem tudom, mi lehet a magyar neve. A cipő nyelvének a tetején van egy zseb, ahová el lehet rejteni a fűzőt, így az nem leffeg, nem akad bele a tereptárgyakba. Hatalmas találmány.

Elég felszabadító élmény volt benne lefelé zergülni a Hármashatár-hegyről. Versenyen majd a [Börzsöny Trailen](http://terepfutas.hu/borzsony-trail/) fogom kipróbálni.
