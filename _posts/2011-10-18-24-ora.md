---
layout: post
title: 24 óra
author:
  display_name: sesam
  login: sesam
  email: petersz@me.com
  url: http://sesam.hu
date: '2011-10-18 15:34:44 +0200'
date_gmt: '2011-10-18 13:34:44 +0200'
tags:
- life
- work
- happy
- Human Interest
comments: []
---

Mostanában az a helyzet, hogy képtelenség mindent belezsúfolni a rendelkezésre álló időbe. Úgyhogy átveszem [Brainoiz módszerét](http://brainoiz.blogspot.com/2011/10/tekergeti-kapcsolgatja-zorgeti.html):

> "Ha ez egy tisztességes blog lenne, a következő dolgokról írtam volna az utóbbi időben:"

– a tény, hogy egyre kevésbé tudják megzavarni a nyugalmam olyan események, amelyekről korábban hosszú blogbejegyzésnyiket hisztiztem volna, például amikor egy nemrégi pénteken nem csak az eső kezdett el vigasztalanul zuhogni, de a biciklim is egy hátsó defekttel köszöntött a munkanap végén, pedig épp nagyon siettem valahová;

– azon sem tudtam magam szignifikánsan felbosszantani, hogy a MÁV csak az utolsó pillanatban a hangosbemondón keresztül értesítette az utazóközönséget, hogy más útvonalon megy a vonat, aminek a folyományaként szépen komótosan megkerültük az egész XIV. kerületet, hogy jó sokat késve végül befussunk a Keletibe;

– [kaptam egy nagyon jó könyvet kölcsön](http://moly.hu/konyvek/toth-krisztina-hazaviszlek-jo), aminek hatására egészen sokáig fent maradtam olvasni, hogy befejezzem, pedig ilyesmi már elég régen nem fordult elő, maximum World of Warcraft miatt, ami azért nem ugyanaz;

– a cégtől tragikus hirtelenséggel elment az időközben barátommá lett munkatársam, meglepetésszerűen extra projektekkel bombáznak, így aztán már nem igazán tudok negyed órát lecsípni a dologidőből sem, hogy ide írjak, valamint rengeteget kell magyaráznom az éppen betanuló újaknak, ami egyébként érdekes feladat, csak iszonyú fárasztó.
