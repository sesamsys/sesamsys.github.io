---
layout: post
title: 'Re: Osztondij'
author:
  display_name: sesam
  login: sesam
  email: petersz@me.com
  url: http://sesam.hu
date: '2007-09-11 12:00:52 +0200'
date_gmt: '2007-09-11 03:00:52 +0200'
tags:
- Japan
comments: []
---

Remélem nem gond, szokásom a blogban megválaszolni közérdeklődésre számot tartható emaileket, hátha másban is felmerülnek hasonló kérdések. (És a Journal nem titkoltan önző célja az is, hogy ne kelljen ugyanazt több embernek is leírni.)

**Nagyon érdekel, hogy vajon milyen lehet ott, milyen volt, amikor kikerültél, meg úgy egyáltalán minden az egész pályázattal kapcsolatban, ugyanis magam is gondolkozom rajta, hogy megpályázok egy ilyen öt éves egyetemi ösztöndíjat...**  
Nos, milyen itt. Ez annyira általános, hogy igen nehéz rá válaszolni. A Journal egyfajta betekintést tud adni, főleg ha csak a "[Japan](http://sesam.hu/category/japan)" kategóriát listázod. 2004 áprilisában jöttem ki, úgyhogy [onnantól kezdve](http://sesam.hu/2004/04/page/2) egy darabig szinte csak a japán életről születtek bejegyzések, meg nyafogok arról, mennyire utálok intenzíven japánt tanulni. Konkrétumokra jobban megy a válaszadás.

**Mégis, milyen gyakran van módod hazajönni Magyarországra, mi lett az itthoni barátokkal? Főleg ez jelent nekem akadályt...**  
Ez egy nehéz kérdés. Rengeteg emberrel nem vagy csak alig tartom a kapcsolatot, mégis amikor hazamegyek szívesen találkoznak velem és jókat beszélgetünk. Azért a mai világban már nem olyan nagy kunszt akár napi kapcsolatban is lenni valakivel a világ másik feléről sem. (Családommal például videochatelünk.) És nyilván amikor ennyi időre elmész jó messzire, lesznek olyanok, akik úgy döntenek, túl sok energia fenntartani a barátságotok, és szép lassan elfelejtenek. Ezt mindenkinek magának kell eldönteni, megéri-e. Nyilván itt is lehet új barátságokat kiépíteni, főleg a nyelvtanulós évben a külföldiekkel. A japánok már más tészta, gondolom hozzáállás kérdése. Az én véleményem szerint sosem lesz olyan japán barátod, mint egy bármilyen nyugati kultúrából származó. Mindenesetre a japán élete alatt az ember fia általában egyedül van.

Hazamenni Karácsonykor szoktam, a téli szünetben. Nyaranta is lehet persze, csak akkor kétszer annyiba kerülnek a repülőjegyek. Valamint márciusban általában már nincsenek vizsgák és van egy hónapos láblógatós időszak, amikor szintén lehet utazni. Az egész csak és kizárólag pénztárca kérdése.

P.S.: Amikor elmész egyetemre úgyis át fog rendeződni az egész baráti köröd. Ilyen szempontból már nem oszt, nem szoroz, melyik országba mész. :)
