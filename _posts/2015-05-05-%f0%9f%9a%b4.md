---
layout: post
title: "&#x1f6b4;"
author:
  display_name: sesam
  login: sesam
  email: petersz@me.com
  url: http://sesam.hu
date: '2015-05-05 00:54:48 +0200'
date_gmt: '2015-05-04 22:54:48 +0200'
tags:
- Budapest
- epic fail
- cycling
- kerékpárút
- kerékpár
- bicikli
- infrastruktúra
- bicikliút
- KRESZ
comments: []
---

A budai fonódó villamos első kerékpáros áldozataként [megszűnik a bringaút az Erzsébet híd alatt](http://index.hu/kerekagy/2015/05/04/megszunik_a_bringaut_az_erzsebet_hid_alatt/). [Szögihez csatlakozva](https://twitter.com/szoges/status/595316115468898306) csak gratulálni tudok a megoldáshoz, ami a lánchídi útszűkülethez hasonlóan elképesztően balesetveszélyesnek ígérkezik. Persze nem csodálkozom nagyon; miért pont ebben a helyzetben születne egy szakmailag megalapozott, átgondolt, előremutató döntés. Hiszen a Budavári Önkormányzat átnyomhatja ezt is.

Az Indexnek adott hivatalos válasz—amellett, hogy egészen értelmetlen mondatok is vannak benne—még valótlan dolgot is állít:

> A részben híd alatt villamosmegálló miatta az úttestet, a híd alatt ~64 fm hosszon szélesíteni kell és ez valóban az út mellett futó felfestett kerékpáros út rovására történik.

Olyan, hogy kerékpáros út nincs, azt kerékpárútnak hívják, és ezen a szakaszon kivételesen jól is volt megoldva, a gyalogosoktól padkával és korláttal elválasztva futott itt két sávban, nem csak egyszerűen felfestve, ahogy állítják.

> A villamosmegálló megépítése után a kerékpárosút már a híd alatt egyesül a gyalogosjárdával, egy szűk 1,3 m széles, 5 méter hosszú rávezetéssel [...]

1,3 méteren két bicikli már nem fér el egymással szemben. Súlyosbítsuk ezt a gyalogosokkal, turistákkal, futókkal és a villamosról leszállókkal. Őskáosz.

> A jelenlegi kerékpáros út változást kompenzálandó, a villamos megálló előtt kialakítandó gyalogos átkelőhely mellett kerékpáros átvezető is kiépül, amely a parkon keresztül teljes nyomvonalon kiépülve lehetővé teszi az Erzsébet hídra való akadálymentes kerékpáros felhajtást.

Ez egyszerűen csodálatos, de miért akarna bárki is felmenni az Erzsébet hídra, ami gyakorlatilag egy hatsávos autópálya. És egyáltalán mi az, hogy a változást _kompenzálandó_? Szolnok felé nem épül autópálya, de ezt kompenzálandó, menj inkább Szeged felé? Ja, és biztosan a pesszimizmus szól belőlem, de a kerékpáros átvezetőnél [valami hasonlóra számítok](/2013/05/08/margit-hid-budai-hidfo).

[A Duna-hidakon átkelésről már írtam egyszer.](/2014/08/20/magunk-alatt-koptatjuk-a-gumit) Az Erzsébet híd kifejezetten problémás, hiszen a járdán csak tolni lehet a bringát hivatalosan, a buszsávban pedig megint tilos tekerni, tehát a külső forgalmi sávot kellene használni úgy, hogy a biciklistől jobbra még a buszok csapatnak el.*

Amúgy az ominózus szakasztól nem messze van az a csodálatos hirdetőoszlop is a Rudas előtt, ami az amúgy sem széles gyalog- és kerékpárutat lefelezi, állandó szórakozási formát kínálva az erre sétálóknak és tekerőknek. Valaki egyszer oda is festett az aszfalta valami ilyesmit: _egy megkerülhetetlen ember megkerülhetetlen oszlopa._

Ráadásul fenti útvonal az [EuroVelo 6](http://www.eurovelo.com/en/eurovelos/eurovelo-6) nemzetközi kerékpárút része. Csak az nem fér a fejembe, hogyan lehetséges ez. Nincs valami engedélyeztetési eljárás? Nonszensznek tűnik, hogy egy vödör festékkel felpingált, nem egy helyen közlekedésre alkalmatlan, sőt, sokszor egyenesen balesetveszélyes útvonalra csak úgy ki lehet tenni büszkén a csillagos kék táblát.

Statisztikám nincs kéznél, de tapasztalatom szerint ez az egyik legforgalmasabb, ha nem _a_ legforgalmasabb kerékpárút Budapesten. [Mondjuk Óbudára eljutva sem lesz jobb a helyzet.](/2013/05/07/eurovelo-6/)

* Az hogy a buszsávban alapvetően tilos kerékpározni, kevés autósnak van meg. Például a villamossínek felújítása miatt ideiglenesen a 4-6 vonalán az addigi parkolósáv buszsávvá alakult, a külső sávban pedig az autók haladhatnak. Majdnem végig azonban úgy lett kitáblázva, hogy a biciklisnek az autósok sávjában kellene haladnia. Volt szerencsém látni, ahogy egy kerékpáros társam teljesen szabályosan a fentiek szerint haladt, a mögötte vezető idősebb pasi pedig agyérgörccsel küszködve az egész testével nyomta a kürtöt, miközben ordított neki, hogy takarodjon az út szélére. Én eközben teljesen szabálytalanul a buszsávban haladtam; rám nem dudált senki. Ilyen útszakaszokon inkább ezt választom a konfliktus helyett, a buszokat pedig igyekszem elengedni. Azt mondjuk nem értem, minek kellett letiltani a bicikliket innen, ráadásul a látszat szerint teljesen ötletszerűen, hiszen néhány szakaszon kint maradt a kerékpárosok által is használható buszsáv tábla, a többin meg kifejezetten letiltották.
