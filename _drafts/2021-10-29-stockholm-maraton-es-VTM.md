---
layout: post
title: 'Stockholm marathon és VTM'
author:
  display_name: sesam
tags:
- running
- training
- Sport
- review
- Stockholm
- marathon
- Vértes
- VTM
- trail
- 'trail running'
---
Legutóbb 2019-ben futottam utcai maratoni rendezvényen Berlinben, ahol szénné áztam. A tavalyi év nem történt meg ugye, idén pedig csak most kezdték el megrendezni a hosszú ideje halogatott versenyeket. Ezek után elég ambíciózus terv volt két egymást követő hétvégén két maratoni távú versenyen indulni, de hát nem én rendeztem őket így…

A Stockholm marathon hagyományosan nyáron, júniusban van, de idén a vírusra való tekintettel elhalasztották októberre. Be is mondta a speaker, hogy 861 nap kényszerszünetet követően lehetünk végre itt a rajtnál. Az olimpiai stadiontól indultunk, amit az 1912-es nyári játékokra építettek nemzeti romantikus stílusban: kívülről olyan, mint egy vár. Az elején kissé tanácstalanul kerestem a ruhatárat, de aztán többedmagunkkal rájöttünk, hogy a szomszéd sportpályán vannak a sátrak. A rajtszámot már előre át kellett venni az expón, amit egy bevásárlóközpontban állítottak fel.

Az útvonal szerintem kiváló, elvezet egy csomó nevezetesség mellett, lehet látni például a városházát, a parlament épületét, Djurgårdenben a TV tornyot. A befutópóló is hiredti, hogy 5 városrészt érintve 10 hídon megy át a mezőny. Néhány szakaszon kétszer haladtunk át, és tíz kilométer körül pont akkor jártam a szakaszon, ahol egy fordulás után szembeforgalom is van, amikor gyorsvonati tempóval elvágtatott mellettem az élmezőny. Az egyedüli furcsa pontja a pályának, ahol bevezettek minket a södermalmi autós alagútba, ami ugyan nem hosszú, de a felétől autóforgalom is elhaladt a félpályán, és bármennyire tiszták errefelé a járművek, azért az ilyesmi nem kellemes a föld alatt.

Időjárás tekintetében semmi ok nem lehetett a panaszra, felhős, viszonylag szélcsendes volt az idő, 11-14 fok közötti hőmérséklettel, ami ideálisnak mondható. Kicsit aggódtam, hogy megázunk, de ezúttal ez elmaradt.

Azt a verseny közben fedeztem fel, hogy a hagyományos víz-izó-banán frissítőpontok mellett volt egy olyan opció is, hogy előfizet az induló a szponzornál, az Enervitnél, extra frissítésre. Ilyenkor adnak egy karszalagot, amit megmutatva bizonyos pontokon géleket is osztanak nekik. Én inkább vittem magammal sajátot, és amit mindenkinek adtak olyan 2/3 távon, azt pedig elraktam. Bőven elég volt a gyakori folyadékbevitel és pár banáncsücsök. A kedvencem azért a kovászos uborka volt, amit a félmaratonnál kaptunk.

Túlságosan nem akartam tönkretenni magam, és nem is készültem céltudatosan utcai maratonra, úgyhogy a négyórás iramfutókat kezdtem el követni. A rajt után a kelleténél kicsit gyorsabb tempót vettek, de nem volt kényelmetlen tartani, így amikor visszalassultak, le is hagytam őket. A pulzusomat figyeltem folyamatosan, de sikerült a megfelelő zónában maradni. Először talán akkor éreztem, hogy fáradok, amikor a Guldbron enyhe emelkedője után tovább mentünk felfelé a Hornsgatanon. Stockholm alapvetően lapos, de a szigetekre jellemző ez a hullámzás, és ez apránként felőrli az energiát. A teljes távon 180m szintemelkedést mutatott a végén az óra, ami nem sok, de pont elég, hogy megnehezítse a szép egyenletes tempót. Ráadásul érzésre ennek a nagyobbik része az útvonal második felére esett.

A másik probléma persze az volt, hogy amatőr módon túl gyorsan kezdtem. Ha az elején visszalassulok az iramfutókkal, és jobban beosztom az erőm, akkor valószínűleg nem előznek vissza a végén. Annyira így sem lett katasztrofális, **4:03'29"** alatt futottam be. Féltávon pont 1 óra 56 percnél tartottam viszont, ami azért mutatja, hogy lett volna ebben több is. Mondanám, hogy majd jövőre, de attól tartok, egyidőben lesz az UTH-val, úgyhogy még jól is jártam ezzel a halasztással.

Nagyon sok pihenés nem jutott ki, a rákövetkező vasárnap már Száron talált a VTM rajtjában. Az 50 kilométeres ultra végül elmaradt, úgyhogy a 39 kilométeres maratoninak hívott távon indultam.